السلام عليكم ورحمة الله وبركاته 

أنا زميلكم محمد الحلابي
مدرس مساعد بجامعة النيل وطالب ماجيستير

في بعض البوستات كتبتها من سنتين لدفعتي ودفعة أولى من بعدنا هنقلها هنا لعلها تفيدكم ولو حد حابب يسأل في أي حاجة تخص القسم أو مجالات العمل هجاوبه بإذن الله في حدود معرفتي 

ربنا يوفقكم جميعا = )

[Forwarded from محمد الحلابي]
"بسم الله الرحمن الرحيم

السلام عليكم ورحمة الله وبركاته

بداية.. ألف مبرووك لأي حد هيدخل القسم على النعمة الجميلة دي <3 

طبيعي جدا إن القسم مكنش رغبة أولى لبعض الناس .. وممكن مكنش رغبة أصلا بس اهو نصيبك حلو كدا بقى وهتعرف ليه xD متقلقش إن شاء الله الدنيا هتظبط وهتحب القسم قريبا..

أنا زميلكم في سنة ثانية والحمد لله دخلت القسم عن رغبة لكن أحب أطمنكم ناس كتير دخلت القسم تنسيق وحبته واجتهدت وجابت تقدير عالي كمان وبتجتهد مع نفسها في مجالات مختلفة.. 

إن شاء الله ربنا يعيننا ونساعد بعض نحقق أهدافنا في القسم ..

ــــــــــــــــــــــــــــــــــــــــــ

في مجموعة مش قليلة من اللي دخلوا القسم عندهم خبرة ونشاط سابق في مجال الحاسب والبرمجة والإلكترونيات أكيد -عايزين نتجمع ونفيد أصدقاءنا ونساعد بعض ومحدش يبخل بعلم أبدا-، خلي دايما جزء من وقتك لـ #زكاة_علم ..

والأيام الجاية في بوستات كتير هتنزل إن شاء الله عن الدراسة في القسم والمفروض الناس تطور نفسها ازاي وتتعلم ايه في البداية.. مفيش حد هيبقى تايه ^_^ 

البوست دا مجرد مقدمة لسريعة ومش هتطرق لمجالات العمل وإستغلال الإجازة ودي هنفصل فيها أنا وأصدقائي في بوستات منفصلة إن شاء الله..

*ياريت كل اللي عنده سؤال يسأل وهيلاقي اللي يفيده إن شاء الله*

ــــــــــــــــــــــــــــــــــــــــــــــــــــــــــــــــــــــــــــــــــ

البوست دا مش عن سنة أولى ولا المواد ولا الدكاترة، البوستات دي جاية في الطريق ^^ .. 

أنا هتكلم بس عن القسم بشكل عام من خلال اللي عرفته عن القسم بالبحث وأنا في إعدادي ومن خلال المعيدين والدكاترة وهنشر كلام قديم كنت نشرته لدفعتي أول السنة:

هبدأ بكلام م خليل (معيد في قسم النظم والحاسبات وشخصية محترمة جدا كلكم هتعرفوه وهيدرسكم) :

" ﻗﺴﻢ ﻧﻈﻢ ﺯي أي ﻗﺴﻢ ﻓﻴﻪ ﺩﻛﺎﺗﺮة إلى ﺣﺪ ﻣﺎ ﻭﻓﻴﻪ ﺩﻛﺎﺗﺮة أﺷﻄﺮ ﺩﻛﺎﺗﺮة ﻣﺶ ﻓﻰ ﻣﺼﺮ ﻓﻰ ﺍﻟﺪﻧﻴﺎ ﻛﻠﻬﺎ ﺑﺲ للأﺳﻒ ﻣﻌﻈﻢ ﺍﻟﺸﻄﺎﺭ ﺍﻭي ﻓﻰ ﺩﻭﻝ مختلفة ﻭﺍﻟﺪﻭﻝ ﻣﺶ ﻋﺎﻳﺰة ﺗﺮﺟﻌﻬﻢ، ﺍﻟﻘﺴﻢ ﺑﻴﺪﺭﺱ ﺍﻻﺳﺎﺳﻴﺎﺕ اللي أي ﻣﻜﺎﻥ ﻓﻰ ﺍﻟﻌﺎﻟﻢ ﺑﻴﺪﺭﺳﻬﺎ واللي ﻣﻦ ﻏﻴﺮﻫﺎ ﻋﻤﺮﻙ ﻣﺎ ﺗﻌﺮﻑ ﺗﺘﻌﻠﻢ  ﺍﻟﻤﺴﺘﻮﻯ ﺍلأﻋﻠﻰ ﺍﻟﻠﻰ ﻳﺨﻠﻴﻚ ﺣﺎجة ﻣﺤﺘﺮمة رأيي ﺍﻟﺸﺨصي أﻧﺖ  ﻣﺸﻴﺖ أﻓﻀﻞ ﻣﺸﻮﺍﺭ ﻓﻰ ﻃﺮﻳﻘﻚ ﻟﻮ ﺩﺧﻠﺖ ﻧﻈﻢ ﻫﺘﺘﻤﻴﺰ ﻛﺘﻴﺮ ﻭﻓﺮﺻﻚ ﺳﻮﺍء ﻓﻰ ﻣﺼﺮ أﻭ ﺑﺮﻩ ﻫﺘﻜﻮﻥ أﻛﺒﺮ، أما ﺍﻟلي ﺑﻴﻘﻮﻝ ﻗﺴﻢ ﻧﻈﻢ ﻭﺣﺶ ﺍﻟﻘﺴﻢ ﻋﺎﻣﺔ ﻫﻮ أﻓﻀﻞ ﻗﺴﻢ في الأﻗﺴﺎﻡ ﻭﻫﻴﺴﺘﻤﺮ إلى أﻥ يأﺫﻥ ﺍﻟﻠﻪ ﻭﻧﺮﺟﻊ ﻟﻠﺴﻴﻒ ﺗﺎني ﻫﻤﺎ ﺑﻴﻘﻮﻟﻮﺍ ﻛﺪﻩ ﻋﺸﺎﻥ ﺍﺣﻨﺎ ﻓﻰ ﺩﻭلة ﻣﺘﺨﻠفة ﻟﻜﻦ ﻟﻮ ﺩﻭلة ﻣﺘﻘﺪمة ﻛﺎﻥ ﺑﻘﺎ ﻫﻮ الأول ﻭﻣﻔﻴﺶ ﻣﻨﺎﺯﻉ ﺳﻴﺒﻚ ﻣﻦ ﻛﻼﻡ ﺍﻟﻄﻠبة أو ﺣﺘﻰ ﺍﻟﺨﺮﺟﻴﻦ ﻣﻦ الأﻗﺴﺎﻡ ﺍﻟﺘﺎﻧية ﻛﻤﻞ ﻓﻰ ﻧﻈﻢ لإنك ﺣﺪﺩﺕ ﻫﺪﻓﻚ، أما ﺗﺪﺧﻞ ﻭﺗﺸﻮﻑ ﻋﻈمة ﺍﻟلي ﺑﻴﺤﺼﻞ ﻫﺘﻌﺮﻑ ﻳﻌني ﺍﻳﻪ ﻧﻈﻢ أما الدكاترة ﺯي أي ﻗﺴﻢ ﻫﻴﻘاﺒﻠﻚ ﻣﻦ ﻛﻞ ﻧﻮﻉ ﻟﻜﻦ ﻣﻤﻜﻦ أﻋﺮفك ﻋﻠﻰ ﻧﺎﺱ ﻗﺎﺩﻭﺍ ﺍﻟﺒﺸﺮية ﻣﻨﻬﻢ طلبة ﻭﻣﻨﻬﻢ ﺯﻣﺎﻳﻠﻨﺎ ﻓﻰ ﺩﻭﻝ ﻣﺨﺘلفة"

والبشمهندس كلمني عن أمثلة مجتهدة من خريجي القسم وشغالين في أوروبا وأمريكا..

وفي رحلة سؤالي عن القسم اتشرفت بمعرفة أحد المهندسين خريج نظم 2006 وشغال في أمريكا في شركة Huawei ونصحني إني أدخل القسم وكلامه كان مشجع جدا = ) .. 

-الدكاترة في القسم بيشجعوا الطلبة الشغوفة تدخل القسم بجد لإن القسم دا بيخرج الناس اللي بتشارك وبتصنع الثورة التكنولوجية اللي بنشوفها -بدون مبالغة- بس لازم أوضح المستقبل للمجتهدين!

ــــــــــــــــــــــــــــــــــــــــــــــــــــــــــــــــــــــــــــــــــ
شوية حقائق لازم أصححها:

-قسم هندسة نظم وحاسبات موجود في أغلب جامعات مصر الحكومية والخاصة بداية من جامعة القاهرة وجامعة عين شمس وجامعة الإسكندرية والمنصورة والجامعة الأمريكية والجامعة الألمانية وجامعة 6 أكتوبر وجامعة مصر وغيرهم.

-في أغلب الجامعات القسم هو عبارة عن شعبة في قسم كهرباء زي إتصالات وباور ولكن في جامعة القاهرة وجامعة الأزهر القسم منفصل عن كهرباء والتخصص بيبدأ من سنة أولى.

-القسم في هندسة إسكندرية والقاهرة وعين شمس بياخد الأوائل والإمتيازات! طيب ليه عندنا كدا؟ عشان التوعية ضعيفة وعشان بُعْد أغلب الطلبة عن التكنولوجيا وجريهم ورا كلام ايه أعلى قسم وايه اللي بيشغل على طول وأسباب كتيرة يعني لكن دي من أبرزها..

-يعني التنسيق مش قليل عشان القسم وحش؟ عايز أقولك الكلام دا مش صح! سمعة القسم اتشوهت بسبب بعض الخريجين على مدار السنين وخصوصا الناس اللي اتخرجت في بداية القسم لإن وضعه ساعتها مكنش كويس، لكن حاليا في مجهودات بتحصل عشان التطوير وعشان الجودة واللي أكيد سمعتوا عنها ولمسنا دا جزئيا في سنة أولى وبإذن الله هيبان أكتر السنين الجاية.

-ركز كويس جدا واعرف أنت بتسمع وبتاخد الكلام من مين وايه خلفيته، اللي بيحذرك غالبا دا واحد متعبش خلال أيامه في القسم ومشتغلش على نفسه بس لما اتخرج واتصدم بدأ يلوم الظروف والمكان والناس زي ناس كتير بنشوفهم.

-ومن باب المعلومة الكاملة: في خريجين من القسم شغالين في شركات Multinational وكتير منهم بره مصر (وفي كتير عملو

[Forwarded from محمد الحلابي]
ا career-shift لمجالات تانية) أولا دي أرزاق لكن في ناس بتاخد بالأسباب وناس مبتاخدش وتلوم القسم.

-القسم كامل ومفهوش عيب ومش هنتعب فيه؟ لأ مفيش قسم مفهوش عيب، ومفيش مكان مفهوش تعب.
 
-مفيش مجال للمقارنة بين هندسة حاسبات وكلية حاسبات ومعلومات أو نظم ومعلومات لإن دي حاجة ودي حاجة تانية خالص.

-كلية حاسبات بيشاركونا جزء بسيط من المواد وبيركزوا أكتر على الSoftware لكن إحنا تركيزنا على الhardware (في مواد الكلية) لكن فعليا إختيار مجال العمل والتخصص دي بترجع لإختيار كل واحد والكلام هيجي عليها بالتفصيل بعدين.

ــــــــــــــــــــــــــــــــــــــــــــــــــــــــــــــــــــــــــــــــــ

في شوية كلام -كنت نزلته على جروب إعدادي-: 

-بتدرس في القسم المواد اللي في الصورة:

https://s15.postimg.cc/xt4v1cbln/image.png

زي: دوائر توافقية وتتابعية (تصميم الدوائر المنطقية) والدوائر المتكاملة وخوارزميات وهياكل بيانات Algorithms & Data Structrues و Object Oriented Programming و Database وNetworks وProgramming (لغة الجافا) وControl وOperating Systems وCompilers وطبعا Electronics + حاجات تانية كتير.

-الدراسة في القسم بتضمن دراسة Electronics ودراسة Programming يعني هاردوير وسوفتوير والنصيب الأكبر من الدراسة بعيد عن الSoftware لكن مقارنة بإتصالات فاحنا في نظم بندرس Software أكتر (تقريبا من 5 ل 7 مواد خلال ال4 سنين).

-مفيش علاقة مباشرة بين الدراسة وسوق العمل ولازم تشتغل على نفسك عشان تتأهل لسوق العمل.

-الدراسة في القسم محتاجة تعب وإنتظام في الحضور، ولو فعلا عايز تستفيد لازم يبقى عندك شغف وصبر إنك ترجع للمراجع كتير عشان تفهم كويس اللي بيتشرحلك وتوثق فهمك للمعلومات.

-القسم فيه كل أنواع الدكاترة (الدكتور الفاهم كويس - الدكتور اللي مش هتفهم منه حاجة - الدكتور المعقد)، لازم تساير الدكتور وتاخد اللي عنده وتمتحن وتعدي، وتحرص على الإستفادة على اد ما تقدر.

-لازم تحرص على مصلحتك في القسم بإنك تشتغل على نفسك بكورسات(مش لازم بفلوس يعني - النت مليان) وتشارك في student activities.

*لو في كلام كتير مش واضح عاادي جدا احنا لسه بنقول يا هادي والدنيا هتوضح أكتر إن شاء الله*

-أي حاجة عايزين بوست عنها قولوها في كومنت وبإذن الله هنبذل قصارى جهدنا عشان تكونوا صورة كاملة عن القسم ونساعدكم تبدأوا فيه صح..

بالتوفيق <3 "
