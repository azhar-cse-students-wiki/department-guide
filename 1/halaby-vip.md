أتمنى البوستات دي تساعدكم تكونوا صورة كويسة عن القسم وسنة أولى خصوصا ومدى تنوع مجالات العمل وازاي تستغلوا الاجازة كويس عشان تتميزوا.


بالنسبة لكلامي عن الدكاترة فبالتأكيد حصل عدة تغييرات بعدنا وكلها للأفضل الحمد لله والتطوير مستمر في القسم ودائما بيسعوا للأفضل.

دا بقى بوست يمكن من أهم البوستات على الإطلاق لأي حد مهتم بالبرمجة والبرمجيات بوجه عام:
[Forwarded from محمد الحلابي]
السلام عليكم ورحمة الله وبركاته

أكتر نصيحة هتسمعها من الناس اللي سبقوك في القسم هي ابدأ برمجة من بدري! ودي من أغلى النصائح اللي هتسمعها ولكن ازاي ابدأ برمجة من بدري؟

أنا متخيل إن عندك أسئلة كتيرة جدا والموضوع مبهم ومتقلقش خالص لو أنت متعرفش معنى كلمة برمجة أصلا.


الكلام اللي جاي ممكن متفهمش كتير منه ودا عادي جدا متحسش بالإحباط ولما توصل لنهاية الرسالة هتكون عرفت ازاي تتعلم برمجة صح من الصفر!

ــــــــــــــــــــــــــــــــــــــــــــــــــــــــــــــــ


السطر الجاي دا مهم جدا:

لازم تكون عارف إن البرمجة هي عبارة عن أداة (Tool) يعني مجرد وسيلة بتستعملها عشان توصل لهدف معين لكن هي في حد ذاتها مش هدف.


طيب ايه الهدف دا؟ دا مش وقت تحديد الهدف! أنت لسه بتاخد الخطوة الأولى على الطريق ومش صح إنك تحدد الهدف دا دلوقتي.


في لغات برمجة مختلفة زي جافا، وسي++، وسي، وبايثون، وكوتلن، وسي شارب، وغيرهم كتير.

كل لغة ليها تطبيقات معينة بتكون أفضل فيها من غيرها، مثلا مش هتلاقي حد بيعمل تطبيقات أندرويد كاملة بلغة السي، ولكن هتلاقي حد بيعمل تطبيقات أندرويد بلغة الجافا وكوتلن وسي شارب وغيرهم.


هل لغات البرمجة دي مختلفة عن بعضها تماما؟ 

لغات البرمجة متشابهة في المفاهيم، وبتختلف في طريقة الكتابة، مثلا مفيش لغة مفهاش مفهوم الشروط (if conditions) وبالتالي لو أنت مستوعب المفهوم دا كويس، أنت محتاج تعرف هو بيتكتب ازاي في اللغة الفلانية بس وهتعمل أي شرط أنت عايزه، ولكن لو أنت مش فاهم المفهوم نفسه، فمش هتعرف تكتب برنامج بأي لغة برمجة لإنك مش فاهم المفاهيم الأساسية.


أكيد سألت نفسك أنا المفروض اتعلم انهي لغة دلوقتي؟

هقولك أنت مش محتاج تتعلم لغة برمجة بعينها، أنت محتاج تحصل كويس المفاهيم الأساسية، وتختار لغة برمجة لتطبيق المفاهيم اللي تتعلمها بايدك عشان تتأكد إنك فاهم كويس وتثبت كل معلومة أنت بتتعلمها.

أنت دلوقتي مش مؤهل إنك تروح تشوف كورس أندرويد أو كورس ويب أو كورس امبدد، لسه ناقصك أساسيات كتير جدا، بلاش تنط من الدرجة الأولى للدرجة العاشرة مرة واحدة عشان متندمش بعدين وترجع تطلع درجة درجة بس بعد ما تكون ضيعت سنين من عمرك.

ــــــــــــــــــــــــــــــــــــــــــــــــــــــــــــــــ

أنا هحصل المفاهيم الأساسية منين؟ 


في البداية أنصحك تشوف أي سلسلة فيديوهات بتشرح المفاهيم أساسية، وأنا برشحلك الكورس دا رغم إنه قديم جدا وجودته مش عالية لكن مغطي أساسيات كويسة جدا كبداية: 
https://www.youtube.com/playlist?list=PL6A597A6FDE3BA976

وهتلاقي حاجات كتير مشابهة على اليوتيوب.


لو أنت خلصت السلسلة اللي فوق دي دلوقتي أنت أكيد عارف يعني ايه برمجة ولغة برمجة والمفاهيم الموجودة في لغات البرمجة زي المتغيرات والشروط والتكرار والدوال والمصفوفات.

لو أنت حاسس إنك مش مستوعب اوي لسه، متقلقش برضو التطبيق هيساعدك تفهم أكتر.

ــــــــــــــــــــــــــــــــــــــــــــــــــــــــــــــــ

نيجي بقى لمرحلة التطبيق، كل اللي فوق دا أنا شوفت فيديو بيشرحلي كلام على ورق ومش متأكد أنا فاهم كويس أصلا ولالا..

هنا بقى هنصحك تستخدم لغة C++ في التطبيق على المفاهيم الأساسية، ورغم إن دي مش لغة البرمجة اللي هتدرسها في القسم ولكن لو أتقنت المفاهيم الأساسية مجرد ما تدخل القسم وتقعد في أول محاضرة قدام الدكتور هتعرف إنك عارف الكلام دا كلو بس بيتكتب بطريقة مختلفة مش أكتر.


طيب ليه أذاكر C++ لما ممكن أذاكر لغة البرمجة اللي بتتشرح في القسم؟ هقولك إن لغة الـ C++ هي أكتر لغة برمجة مش محيرة للمبتدئين، مش هتقابل حاجة مش هتقدر تفهمها، وهتخليك تركز بس على المفاهيم الأساسية.

لكن لو بدأت في لغة تانية زي جافا هتلاقي مفاهيم كتيرة المحاضر بيقولك خليها لبعدين هتفهمها بعدين وهو مش غلطان ولكن دي طبيعة اللغة وبتتعب دايما المبتدئين.

ــــــــــــــــــــــــــــــــــــــــــــــــــــــــــــــــ


طيب ابدأ ازاي أطبق المفاهيم الأساسية على C++؟


أحسن حاجة إنك تشوف حد بيشرح المفاهيم الأساسية وبيطبق وتطبق معاه ودا هيساعدك تستوعب أكتر، دولا 12 فيديو هتشوفهم بالترتيب ولكن مينفعش تذاكر الكلام دا كإنك بتذاكره للإمتحان، كل ما تشوف جزء طبق عليه بايدك واكتب الكود بايدك متحفظش حاجة افهم افهم افهم! 

الـ 12 فيديو دول ممكن تخلصهم في أسبوعين، ممكن تخلصهم في 3 أسابيع ممكن تخلصهم في شهر أنت وعزيمتك والمهم في النهاية تخلصهم وأنت فاهم كويس:

https://www.youtube.com/playlist?list=PLo1VWnstV9WmYQZ4kKXdBhA2t-WwOYroP

طيب أنا دلوقتي هشوف الفيديو، المفروض هطبق على ايه؟

هتكتب على برنامج اسمه Codeblocks ودا مدمج فيه كومبايلر اللي هو المترجم اللي هيترجم الكود اللي هتكتبه بلغة الـ C++ للغة الآلة اللي هيفهمها الكومبيوتر وهتقدر تشوف نتيجة البرنامج اللي أنت كتبته.

تقدر تحمل البرنامج من هنا وتثبيته سهل خالص:

https:[Forwarded from محمد الحلابي]
//drive.google.com/file/d/1wvB7MIopGTTTNUCNxXNho4kU_CqYwNPp/view?usp=sharing

ــــــــــــــــــــــــــــــــــــــــــــــــــــــــــــــــ

لو أنت خلصت سلسلة الـ C++ وطبقت بايدك، مبارك ليك، أنت فعلا عملت إنجاز عظيم جدا!

كدا خلاص بقينا مبرمجين؟ لأ، المبرمج مش الشخص اللي بيعرف يكتب كود وخلاص، المبرمج هو الشخص اللي عنده مهارات التفكير المنطقي وحل المشاكل، المبرمج لو جتله أي فكرة بيقدر يحولها لكود ومش بس كدا الكود دا بيكون كفاءته عالية.

طيب هو أنا هكتسب المهارات دي منين؟ الموضوع بسيط جدا ومش معقد متقلقش وخريطة الطريق معروفة واللي مشي عليها قبلك استفاد كتير جدا وبقى قوي جدا في البرمجة.


مهارات التفكير المنطقي وحل المشاكل مهمة جدا جدا! وفي تدريبات دورية بيوفرها فريق Al-Azhar ICPC Community مخصصة بس لتطوير المهارات دي عشان تبني جيل قوي جدا في الأساسيات وبيوصل لمستوى عالي جدا في مهارات حل المشاكل.


طيب ممكن ابدأ تدريب ازاي؟ ادخل على الرابط دا هتلاقي كل حاجة منظمة جدا ومشروحة كويس جدا:
https://sites.google.com/view/azharicpc/training-plans/level-1-training20


دي صفحة الفريق تابعهم هتستفيد أكيد إن شاء الله:
http://fb.me/AzharICPC

ــــــــــــــــــــــــــــــــــــــــــــــــــــــــــــــــ

البدايات بتكون صعبة أكيد وبتقابلنا أسئلة كتير وأثناء التطبيق مش كل حاجة هنفهمها وهنبقى عايزين نسأل حد يساعدنا ويوجهنا ومينفعش كل شوية نسأل واحد صاحبنا عشمانين فيه عشان هيزهق مننا، متقلقش خالص من المشكلة دي..

في أي وقت لو عندك أسئلة مهما كانت صغيرة وأنت بتتعلم برمجة تقدر تنزلها هنا على الجروب دا:
https://www.facebook.com/groups/2072363846213064

الجروب دا فيه ناس قوية جدا وهما زمايلكم أكبر منكم بسنة واتنين وتلاتة وخريجين ومن جامعات تانية كمان وفاهمين برمجة كويس وهيقدروا يساعدوكم لما يقف معاكم حاجة، ومحدش هيتأخر عليكم أبدا بإذن الله.

ــــــــــــــــــــــــــــــــــــــــــــــــــــــــــــــــ

التدريب اللي ذكرته فوق ممكن تكون مش حاسس بقيمته دلوقتي لكن دا هيفرق معاك جدا جدا، ومش هتندم لو بدأته بدري، ولكن ناس كتيرة اوي بتندم وتبدأ التدريب دا في سنة تالتة وفي سنة رابعة..


زميلكم بشمهندس أحمد مجدي في أولى نظم السنة دي وطالع تانية بإذن الله شارك في التدريب دا أول ما خلص إعدادي زيكم دلوقتي وبالنسبة له البرمجة في القسم بقت حاجة سهلة جدا جدا لإنه معندهوش مشكلة خلاص مع أي مفهوم من المفاهيم الأساسية وحل مسائل كتيرة جدا بايده وبقى بيعرف يحول أي فكرة في باله لكود، مش بس كدا، قبل ما يدخل أولى نظم قدر يشارك في مسابقة AzharCPC بعد التدريب ودي مسابقة برمجة بتتعمل كل سنة على مستوى الجامعة وحقق المركز الرابع فيها واتأهل للمنافسة على مستوى مصر في مسابقة ECPC وتقدر تبحث وتسأل أكتر عن المسابقات دي..

م أحمد مجدي معانا في الجروب وبإذن الله هو هيكلمكم عن مدى إستفادته من التدريب وهيديكم بعض النصائح الهامة..

ــــــــــــــــــــــــــــــــــــــــــــــــــــــــــــــــ
 
أتمنى محدش يكون فيكم تايه ويفضل ساكت، اسأل واستفيد من خبرة الناس اللي قبلك، وأهم حاجة لما تعرف الطريق اتحرك ونفذ ومتفضلش قاعد مكانك عشان تتطور.


ربنا يوفقكم جميعا <3 <

نفس الرسالة موجودة هنا بشكل منظم أكتر:
https://docs.google.com/document/d/1Q0TgkZamVhD5b9xSh6g2FCgqjVovvonXu5WtQC3V3wI/edit?usp=sharing3
