[Forwarded from محمد الحلابي]
السلام عليكم ورحمة الله وبركاته

كتير منكم عايز يعرف ايه طبيعة الدراسة في القسم في سنة أولى وايه المواد والبوست دا عشان أوضح الكلام دا إجمالا إن شاء الله والتفصيل هيجي بعدين مني ومن زمايلي وياريت تحتفظوا بالبوست دا وترجعوله بعد الدراسة بشهر كدا هتستفيدوا منه أكتر ^ _ ^

ـــــــــــــــــــــــــــــــــــــــــــــــــــــــــــــ
هتدرس كام مادة السنة دي بشكل عام؟ هتدرس 14 مادة إن شاء الله ..
ـــــــ
كام مادة الترم الأول؟ 6 مواد (إنجليزي - طرق ومبادئ برمجة - دوائر كهربية - إلكترونيات 1 - أجهزة قياس - رياضة 1)
ـــــــ
كام مادة الترم التاني؟ 6 مواد (سيرة - خوارزميات - إلكترونيات 2 - مجالات - دوائر توافقية وتتابعية - رياضة 2)
ـــــــ
كام مادة ممتدة؟ مادتين (القرآن - إختبارات كهربية 'المعمل' )
ـــــــــــــــــــــــــــــــــــــــــــــــــــــــــــــ

لو حابب ألخصلك سنة أولى كـ سنة دراسية في جملة هقولك: "سنة أولى أساسيات مهمة + سنة أولى فرصة تقدير" ..

سنة أولى من أجمل السنين اللي هتعدي عليكم في القسم بكل تأكيد لو خدتوها بإجتهاد من الأول ولازم تبقوا عارفين إن كل ما هتطلعوا سنة فوق هيكون الموضوع أصعب ودا الطبيعي في كل الأقسام وفي أي حاجة عموما..

ـــــــــــــــــــــــــــــــــــــــــــــــــــــــــــــ

هنيجي لأهم نقطة: عدد كبير بيقول أنا داخل القسم تنسيق :( مانا عارف أنت مش لوحدك على فكرة ومتزعلش القسم مش وحش اوي كدا xD

تحب أقولك إن في ناس دخلت القسم تنسيق وجابت تقديرات عالية؟ أنت مش أقل من حد بس تجتهد وتعمل اللي عليك ^^ 

من دلوقتي ابدأ واكسر الحاجز النفسي اللي بينك وبين القسم والكومبيوتر عشان هتبقوا عشرة عمر إن شاء الله والحاجز النفسي دا كل ما يطول كل ما هتندم بعدين..

ـــــــــــــــــــــــــــــــــــــــــــــــــــــــــــــ

في سؤال بيدور في أذهان الكثيرين هو المفروض أكون عارف ايه قبل ما أدخل سنة أولى؟ أنا اتكلمت عن دا في بوست الإجازة بس هكتب هنا كلمتين بإختصار:
-احرص إنك تكون كويس في اللغة الإنجليزية.
-اتعلم تتعامل مع الكومبيوتر وطور مهاراتك في البحث.
-نمي في نفسك مهارة التعلم الذاتي (ابدأ ذاكر كورس معين من على الإنترنت والزم نفسك).

بس؟ اه كدا كويس جدا، لو عايز أكتر كمل البوست بقى..

ـــــــــــــــــــــــــــــــــــــــــــــــــــــــــــــ

ملاحظة صغيرة كدا بالنسبة للبنين: في تغييرات كتيرة بتحصل في القسم والدكاترة بيتغيروا بين المواد فالكلام في البوست قد يتغير في السنة بتاعتكم وإن شاء الله للأفضل ^^ ..

هتكلم عن مواد الترم الأول والممتدة ونصائح على السريع وهخص بالكلام البنين أكتر لإختلاف الدكاترة عند البنات في بعض المواد ولو اخطأت في دكاترة البنات صوبوني:
ـــــــ
1-إنجليزي: مش هيختلف أي حاجة خالص عن إنجليزي إعدادي، نفس الدكتور ونفس النظام ونفس التقديرات، احرص على أعمال السنة فيها لإنها سهلة يعني مجرد تسليم شيت وحضور محاضرتين تلاتة بالكتير.
نسبة النجاح في المادة: 97%
ـــــــ
2-برمجة: هتدرس فيها أساسيات البرمجة بلغة الجافا، بالنسبة للبنين د. عبد الفتاح الشرقاوي والبنات د. عبد الشكور..
البرمجة مادة ممتعة وهتبقى كويس فيها بالتطبيق الكتير مش بالحفظ اوعى تحفظ برمجة لو مش فاهم روح شوف فيديوهات على اليوتيوب واسأل زمايلك اللي أكبر منك اوعى تحفظ!!
-البرمجة هي بوابتك لمجالات العمل المختلفة، لو دخلت منها صح هتلاقي قدامك حاجات كتير سهلة..
-البنين: هتسمع كلام كتير زي في أعداد خرافية بتشيل المادة وإن البنات أغلبهم شايلين المادة بسببه، انسى الكلام دا خالص لإنه محصلش مع دفعتنا ونسبة النجاح في المادة 80% الحمد لله وأغلبهم بتقديرات كويسة..
-د. عبد الفتاح من أفضل الدكاترة وعنده ضمير جدا في الشرح ولو ركزت معاه وخدت المحاضرة جد هتستفيد..
-أهم حاجة مع د عبد الفتاح: الإلتزام (الإلتزام بالوقت - تحضر سكشنك مع مجموعتك - الإلتزام في تسليم الشيتات - وفي الإمتحان مبيحبش الأخطاء اللي تدل على عدم الفهم ف بلاش ترتكب أي خطأ من النوع دا عشان متضيعش درجة سؤال كامل) ..

-هتكتب كود بايدك كتير على ورق في الأول غالبا معلش بس هتستفيد من دا إن شاء الله بطريقة أو بأخرى ^^

-بس بشكل عام هل أعتمد على الكلية بس؟ لا ابدأ من دلوقتي اتعلم أساسيات البرمجة وهترتاح جدا في الدراسة إن شاء الله، شوف بوست الإجازة وهتلاقي ازاي تبدأ وتبدأ بايه..

-عايز ابقى كويس جدا في البرمجة وأتعلم أكتر وأكتر؟ أنت محتاج تتعلم حل المشاكل Problem Solving وتشارك في مسابقات البرمجة Programming Competitions ،، ايه دا؟ هتكلم عنه بعدين ^^
ـــــــ
3- دوائر كهربية: من المواد الممتعة برضو، والمفاجأة أنت درستها قبل كدا في 3 ث!
-المنهج منقسم لجزئين DC وAC ،، نفس منهج 3 ث بس هيزيد عليك بعض النظريات في تحليل الدوائر وهتدرس الAC بالمتجهات وبعض التفاصيل الجديدة..
-دكتور المادة بنين: د. ف[Forwarded from محمد الحلابي]
وزي الرفاعي
-دكتور المادة بنات: د. حسام جاد
-د. فوزي من الدكاترة الكويسة في التصحيح جدا فـ اللي هيشد حيله شوية إن شاء الله هيضمن تقدير..
-نسبة النجاح في المادة: 90% 

ـــــــ
4- إلكترونيات 1: من المواد الممتعة برضو (سامحني يارب) ،، بهزر على فكرة ^^ المادة دي مهمة جدا ومينفعش تهملها خالص ولو اهتميت بيها من الأول هتستمتع..

-هتدرس ايه في المادة دي؟ فاكر أشباه الموصلات في 3 ث والدايود والترانزيستور؟ أساس بناء أي دائرة إلكترونية وأساس الكومبيوتر.. هتدرس الترم الأول أشباه المواصلات والدايود ودوائره المختلفة والترانزيستور وتوصيلاته المختلفة حوالي 4 شباتر تقريبا من الكتاب..

-نصيحة: الكلية مش هتأسسكم في المادة دي كويس، اجتهدوا مع نفسكم فيها من أول يوم عشان بجد اللي هيراكمها هيتعب فيها مش عشان هي صعبة بس عشان مفاهيم كتير وجديدة عليك ومصادرك الكويسة إنجليزي ف خد أول بأول هترتاح..

-دكتور المادة بنين وبنات: د. أحمد عبد العزيز.
-د. أحمد بيراعي مصلحة الطلبة جدا، وتصحيحه كويس جدا برضو..
-نسبة النجاح في المادة: 89% 
ـــــــ
5- أجهزة قياس: "دي مش مادة دي مهارة" هتسمعوا الكلمة دي من الدكتور إن شاء الله xD
المادة دي هتدرسوا فيها (هتراجعوا فيها) على أساسيات كتير درستوها قبل كدا وهتزودوا معلوماتكم: وحدات القياس - المقاومات وقياسها - فرق الجهد وقياسه - أساسيات في تحليل الدوائر - تصميم أجهزة القياس (ودا أهم جزء في المنهج) - طرق القياس - حاجة كمان في الآخر كدا مش هتاخدوها غالبا وهتيجي في الإمتحان xD .. 
دكتور البنين والبنات: د. جمال ثروت
متسمعش لحد بيقولك ناس كتيرة بتشيل المادة، نسبة النجاح في المادة 87% ^^
نصائح: 
-الدكتور ليه نظام عايزه في الحل ولو خالفته آسف هتشيل المادة غالبا..
-أولا: إمتحان الدكتور بيعتمد على السرعة مش الصعوبة (الأسئلة بتكون من الـSlides)، ف خليك سريع بقى مفيش مجال كبير للتفكير في الإمتحان.
-ثانيا: أسئلة تصميم أجهزة القياس هتيجي في الإمتحان يعني هتيجي (دا اسم المادة يا جدع xD) ف أنت ذاكرها مذاكرة كويسة جدا واتعلم ترسم ازاي.
-ثالثا: وحدات القياس ثم وحدات القياس، كل ما تحرك القلم في ورقة الإجابة لو في وحدة قياس اكتبها في أي خطوة أثناء الحل (مش بهزر xD).
ـــــــ
6- رياضة 1: هتدرس فيها بعض موضوعات الجبر الخطي (المصفوفات والمتجهات) وغالبا نص المنهج مش هيكون جديد عليكم بس دايما بيكون في توسع في التفاصيل..

->اهتم جدا بالرياضة وتوسع بره الكلية وحاول تستوعب المفاهيم نفسها مش مجرد تعرف تحل مسائل ودا هيجي بالبحث والقراءة واليوتيوب ..

-دكتور البنين: للأسف مش هيديكم د. عبد الهادي -ربنا يكرمه- اللي كان بيدينا عشان سافر ف ربنا يرزقكم بدكتور كويس ^^ ممكن يديكم د. عبد الرحمن نصر كما كان الحال قديما..
-دكتور البنات: د. عبد الرحمن نصر

نسبة النجاح: 83%

نصيحة لو اداكم د. عبد الرحمن: اجتهدوا معاه جدا وهاتوا آخركم في المادة عشان الدكتور عبد الرحمن من الدكاترة المحترمة واللي عندها ضمير جدا في الشرح وبيتوقع منكم المثل في ورقة الإجابة.
ـــــــ
أخيرا هتكلم على المواد الممتدة:
ـــــــ
1-القرآن: القرآن مش مادة، راجع بانتظام وشجع نفسك وزمايلك وراجعوا سوا وخليه أساسي في حياتك مش عشان الدراسة ^ _ ^ ..
نصيحة: متزنقش نفسك قبل الإمتحانات عشان هتندم.
-نظام إمتحانات القرآن اتغير عشان محدش يدخل معتمد على الإمتحانات السابقة مثلا، راجع المنهج كاملًا.
-نسبة النجاح في القرآن كانت سيئة للأسف.
ـــــــ
2- الإختبارات الكهربية -المعمل-: هي اسمها غريب كدا بس فعليا بيتقال عليها معمل xD 
-المعمل دا يعتبر الجزء التطبيقي للدراسة بتاعتك في القسم .. كل مادة بتدرسها في الترم ليها بعض التجارب هتعملها في المعمل يعني (الدوائر الكهربية - الإلكترونكس - الرياضة - البرمجة - أجهزة القياس) كل المواد دي ليها نصيب من تجارب المعمل .. 
عايز مثال؟ مثلا تجربة تحقيق قانون أوم، أو تجربة تحقيق قانون كيرشوف (دا مثال على تجارب مادة الدوائر الكهربية) ..

-الترم الأول هتاخد 8 تجارب .. 
الترم الثاني هتاخد حوالي 9 تجارب .. 

-المعمل بيشتغل معاك فيه معيدين وغالبا اللي بيمسك معمل سنة أولى م. حذيفة وم. محمد ريان..
-المعمل ممتد يعني هتمتحنه آخر السنة..
-بناء على اللي قولته فوق إن المعمل دا يعتبر إختبار ليك في كل المواد اللي درستها: اللي بيشيل المعمل = بيشيل السنة كلها، يعني الرسوب فيه كارثة كبيرة جدا -ربنا يعافينا جميعا منها-..
-أكيد قلقان وخايف دلوقتي وبتقول النجاح صعب؟ عايز أقولك إن المعمل هو المادة رقم 3 في نسب النجاح بعد الإنجليزي والسيرة، نسبة النجاح 94%..

طيب النجاح سهل والتقدير نظامه ايه؟ عايز أقولك في 46 واحد جايبين إمتياز في المعمل يعني اجتهد واطمن.
نصائح:
-الحضور ثم الحضور، احضر في معادك اللي في الجدول.
-تسليم التقارير أول بأول واعملها زي ما المعيد يطلب منك واكتبها على الكومبيوتر مش بايد[Forwarded from محمد الحلابي]
ك.
-احتفظ بنسخة على الكومبيوتر من أي ريبورت تسلمه عشان غالبا هتسلمه تاني وتالت.
-اشتري فايلات كتير بقى عشان هتسلم ريبورتات كتير xD
ـــــــ
كل المواد اللي عندك في سنة أولى مهمة جدا كـ مواضيع ومحتوى أساسيات لازم تبقى عندك، وفي الترم الأول على رأسهم (البرمجة - إلكترونيات 1 - رياضة 1) ف ياريت متطلعش حافظ في المواد دي عشان دا هيأثر عليك بعدين في الترم التاني والسنين القادمة وفي إختيار مجالات العمل كمان..
معلومة كمان: في مادتين منهم كل واحدة بـ150 درجة يعني هيفرقوا معاك كمان في المجموع..
ـــــــــــــــــــــــــــــــــــــــــــــــــــــــــــــ
نصائح عامة:
-لو ربنا أكرمك وبقيت كويس في حاجة أو فهمت حاجة ساعد زميلك وزكي علمك وربنا هيكرمك أكتر وهيزيدك من فضله.
-الحضور في القسم للبنين مهم جدا واللي هيتجاوز 30% غياب في أي مادة هيتحرم من دخول إمتحانها والقانون اتطبق علينا للأسف من السنة اللي فاتت.
-حاول متفرطش في أعمال السنة كلها والتسليمات المهمة.
-متستناش الفاينال وذاكر للميدتيرم.
-افهم ثم افهم ثم احفظ.
-بالنسبة للبنين: أنت هتفضل تدرس 10 مواد تخصص طول السنة وتمتحن فيهم كلهم، وهيجي يوم امتحان المعمل النظري آخر السنة هيتحط قدامك امتحان MCQ من 30 درجة مبني على ال10 مواد اللي أنت درستها هتتسأل في كل مادة أكتر من سؤال، دا نظام جديد اتطبق علينا لأول مرة وبدون ما نعرف حتى ومكناش مستعدين لحاجة زي كدا، بقولك من دلوقتي عشان تستعد ومتكروتش ال10 مواد وذاكر بضمير وركز على الفهم أكتر من الحفظ..
-لما متفهمش حاجة في الكلية بلاش أول حل ليك يبقى تروح تاخد كورسات وتدفع فلوس أنت أولى بيها = )
-ابحث على الإنترنت واتعود تشوف فيديوهات على اليوتيوب وتجيب المعلومة بنفسك.
-اتعود تسأل السؤال مش عيب ولا هيقل من قيمتك حاجة، متنساش (يضيع العلم بين الحياء والكبر) ..
-الدكاترة محترمين جدا في التعامل وكذلك المعيدين، بلاش تعملوا أي تاتش مش لطيف معاهم عشان مصلحتكم وفعلا كل الدكاترة اللي هتقابلوهم في سنة أولى عايزين مصلحتكم بطريقة ما (هتتأكدوا من الكلام دا إن شاء الله كويس لما الدراسة تبدأ وتخلصوا أول ترم) ..
-خدت بالك إن نسب النجاح في كل مواد الترم الأول عالية جدا؟ شد حيلك النجاح لوحده مش صعب ^ _ ^
-بداية من السنة دي نتيجة الترم الأول هتطلع في إجازة نصف السنة ف اتعبوا عشان تشوفوا ثمار تعبكم وتشجعكم إنكم تكملوا ^^
-هتسمع نصائح من ناس كتير وكلام كتير جدا سواء عن الدراسة أو سوق العمل عايزك تشغل دماغك وتبحث وتفكر في كل كلمة تسمعها ومتاخدش حاجة مسلم بيها.
-الأنشطة الطلابية حاجة كويسة جربوها وانتقوا المكان اللي أنتوا هتروحوه واحسبوها صح ^^
-العلاقة بين أي ولد وبنت هنا هي حدود الدراسة فقط ومشاركة المعلومات، الهزار والتواصل على الخاص باب كبير من أبواب الفتنة أتمنى منشوفش دا على الجروب وأتمنى من الadmins (اللي هيكونوا منكم إن شاء الله) يتعاملوا مع أي هزار بالمنظر دا بمنتهى الصرامة حفاظا على إخواتهم من الوقوع في الفتن والمشاكل.
-كل دكتور بيختار حد من الدفعة يتواصل معاه في الحاجات المهمة،، بلاش حد يعين نفسه مندوب عن الدفعة ويتحمل مسؤولية ويتكلم باسم باقي الناس إلا لما الدفعة تختاره ومتقبلوش بغير كدا لإن دا حقكم كـ دفعة.
ـــــــــــــــــــــــــــــــــــــــــــــــــــــــــــــ
عايز أقولك لكل مجتهد نصيب وربنا مش بيضيع تعب حد وربنا كريم <3 
ـــــــــــــــــــــــــــــــــــــــــــــــــــــــــــــ

ربنا يوفقكم يارب <3
