سؤال:

هل الدراسة حفظ ولا فهم؟
هل الدراسة بنطبق عليها؟
إيه مؤهلات الطالب اللي يخش القسم؟

جواب:

هل هي فهم ولا حفظ: فيه مواد فهمها ضروري علشان تمشوا فيها ومش مطلوب أكتر من الفهم، وفيه مواد المفروض إنها فهم لكنكم ممكن تعدوها بالحفظ، وفيه مواد مطلوب فهم وحفظ.. والموضوع بيتوقف على الدكتور اللي بيدي المادة، وممكن الدكتور يتغير فأنا ماعرفش أدي نسبة تحديدا معظم المواد عاملة إزاي..
طبيعي جدا يبقى فيه اختلاف بين "هندسة النظم والحاسبات" كمجال دراسي، ونظام شغلك بعد التخرج.. لكن المواد الدراسية معظمها لو مش كله مهم فعلا، وممكن كورس الكلية مايكونش وافي بالقدر الكافي فهتحتاجوا تذاكروها من مصادر تانية كويسة.. وبرضو فيه دكاترة بتراعي ضميرها، بس لو إنتم مذاكرين أول بأول من مصادر كويسة وتسألوا الدكتور في اللي يقف معاكم وتتناقشوا فدا هيكون أفضل طريق للاستفادة

هل هي حاجات بنطبق عليها: بالنسبة لسنة أولى 
 أساسيات المعمل قايمة على البرمجة والإلكترونيات (الوصلات الثنائية والدايود والترانزيستور وتطبيقاتهم وهكذا..) واللوجيك (الدوائر المنطقية and وor وxor وأنظمة العد وكل اللي له علاقة بالكمبيوتر ومكوناته وأساسياتها وهكذا..) وفي البداية هتعرفوا أساسيات الدواير الكهربية (التوصيلات التوالي والتوازي والمصادر الكهربية واللي هتحتاجوه لإنكم تعملوا تجربة بسيطة).. فآه يعتبر بتطبقوا في الكلية على اللي بتدرسوه، بس في الحقيقة مش بشكل 100% وبرضو دا مش داعي للإحباط.. القسم عموما بيتطور وفيه ناس كتير عندها همم زيه زي أي قسم وكل واحد بيعمل اللي يقدر عليه ودا مُبشر إن شاء الله.. البنين عندهم المعمل فيه اهتمام شوية وكل سنة بيتطور شوية عن البنات

الحياة الدراسية أهم حاجة فيها مجتمعك والوسط أو البيئة اللي بتكوّنها حواليك، ولما تخشوا القسم بإذن الله هتلاقوا فيه ناس أكبر منكم بتنحت في الصخر وبتبذل مجهود كبير فعلا.. دول أهم ما في القسم والكلية..

مؤهلات الطالب وشغفه: العالم حاليا بيشهد أكبر تطور في التكنولوجي وكل العلوم المتعلقة بالحاسب.. فالمطلوب إن الطالب يكون طموح ومابييئسش بسهولة وتنافسي (مش مجرد بيدرس الحاجة علشان يخلصها: لازم يفهمها كويس جدا علشان يبدع فيها).. أنصحكم حاليًا لو واحد عايز يتعلم أكتر وياخد فكرة عن البرمجة والهاردوير وكل حاجة عمومًا متعلقة بـ cs يذاكر كورس cs50

ممكن تشوفوا الpresentation دي كويس:
https://docs.google.com/presentation/d/14gCcGS0e_BN1kYpF9vrwpEKFqrp8xyVUjPuh6tnx7Cw/edit

م. عمر أمين هو اللي عاملها ودا شخص ناجح واشتغل في شركات multinational، وكتكملة ممكن تشوفوا المحاضرة دي برضو -أفادتني جدا-:
https://www.youtube.com/watch?v=TJNNnLhuDCk

بمناسبة الكورس علشان فيه ناس كتير جدا بتبدأ فيه وتقف بسرعة: نصيحة ليك عمومًا ماتدخلش على الحاجة اللي عايز تعملها وإنت عايز إما تقفلها 100% أو تبطلها خالص.. دا أكبر غلط ممكن تعمله في حياتك، الكورس دا لو ذاكرته بنسبة 70% هيفرق معاك جدا ولو ذاكرته بنسبة 60% هيفرق.. بس لازم تبدأه وتنهيه وماتقفش، وطبعا فيه كومينتي بيساعدك تبع الكورس وهجيبلكم لينكاته دلوقت
https://www.facebook.com/groups/cs50/
https://www.facebook.com/groups/cs50.egypt/
دول ناس بتذاكر سوا وتسأل أول بأول لو وقف قصادها حاجة، ودايما التكاتف دا بيجيب أفضل نتيجة يعني


وعليكم السلام ورحمة الله
نصيحة لوجه الله، ويا ريت تبعتوها على جروباتكم والكل يقرأها: ماحدش يتسرع ويبدأ في مجال من دلوقت لأن ناقصه أساسيات كتير فهيضيع وقته في حين ممكن يستغله بشكل أفضل لو تركزوا حاليًا في الأساسيات اللي بتدرسوها في الكلية زي
programming, oop, data structures and algorithms, databases, operating systems, networking, software engineering, design patterns, compilers
دا بالنسبة للي هيشتغل فيما بعد software، أما الـhardware 
electronics, logic gates, ic, computer architecture, micro-controllers, embedded systems
والـproblem solving مطلوب منك في كل الأحوال (لأنه تدريب على التفكير المنطقي زي ما وضحنا فوق في الرسايل) والأزهر عامل شغل عالي بتدريباته ومشاركاته السنوية في مسابقات البرمجة اللي بتعلي من فرص اللي بيخشوها ويحققوا فيها مراكز متقدمة

ودا كله لحد على الأقل سنة تالتة، عادي ممكن تخش سنة تالتة ولسه ماتعرفش html/css/flutter/android وكلام من دا فماتضيعوش وقت..
لما تعرفوا الأساسيات وتفهموا الدنيا بتمشي إزاي هتلاقوا الويب ممكن تذاكروا framework في backend أو frontend بشكل متفرغ في 3 شهور أجازة بعد سنة تالتة، مش مستاهل تكون عارف حاجات مش هتشتغل بيها غير بعد 4 سنين، في حين إنه مطلوب منك تطلع عامل إنجاز على مستوى الأساسيات بمشاريع خاصة بالمواد دي أو بمركز عالي في مسابقات البرمجة أو بتقدير كويس في الكلية (جيد جدا مثلًا ودا سهل في قسم نظم لو عندك التزام) علشان تقدر تتقبل في تدريب في شركة محترمة بعد سنة 3 وتعمل مشروع تخرج في سنة 4 تطبق فيه كل حاجة وتطلع على سوق العمل بتعرف تتعامل.. موفقين إن شاء الله

والمادة اللي تقعوا فيها -لا قدر الله- ماتكرهوهاش وماتكرروش نفس الوقعة، المواد مالهاش ذنب سواء في تقصيرك أو تقصير المنظومة التعليمية اللي إنت فيها، اعمل اللي عليك وحيّد مشاعرك ناحية دراستك في الكلية علشان تقدر تنجح فيما بعد

أنا واحد من الطلبة اللي حظي وقعت في أول محطة وجبت ض برمجة أولى نظم ترم أول، بس بعد الترم الأول ذاكرتها تاني وكنت من أوائل المشاركين في تدريبات ومسابقات البرمجة وبفضل الله حققت مراكز كويسة وبسببها جاتلي فرص عمل كويسة قبل وبعد التخرج، في حين إن معظم زمايلي اللي كانوا ض برمجة زيي كرهوا البرمجة وما يخصها لأي يكن السبب بقى تكون معقدة أو دكاترتها وحشين في تعاملهم أو غيره وخسروا مجال واسع كان ممكن يحققوا نجاح كبير فيه
