[Forwarded from محمد الحلابي]
بسم الله الرحمن الرحيم
السلام عليكم ورحمة الله وبركاته

عايز تشتري كومبيوتر بس مش عارف تختار ازاي وعلى أساس ايه؟ يبقى البوست دا ليك ^_^

دي معلومات أساسية جدا لازم تكونوا عارفينها لإننا كطلبة هندسة حاسبات... خلاص مش محتاج أكمل يعني!..

البوست مجهود مشترك بيني وبين صديقي Islam M. Kortam من السنة اللي فاتت ^ _ ^

بداية زي ما كلو عارف في نوعين مشهورين من أنواع الكومبيوتر اللي بيكونوا في متناول المستخدم العادي:
-Desktop PC
-Laptop

في البوست دا كلامي هيكون بشكل مركز أكتر على الـ Laptops علشان في الأغلب محدش بيفكر يشتري Desktop دلوقتي علشان الإحتياج الكتير للجهاز خارج نطاق البيت أو الشغل (التنقل).. 

لو أنت عايز تتعلم حاجة جديدة طوّل نفسك والخلاصة في آخر البوست..

أولا عشان تشتري كومبيوتر لازم تبص بشكل أساسي على مواصفات 4 مكونات في الجهاز:
رقم 1: المعالج Processor
رقم 2: الرام Ram
رقم 3: الهارديسك Hardisk
رقم 4: كارت الشاشة Graphics Card
+ 3 حاجات كمان هنتكلم عنهم.

قبل ما نتكلم على تشتري ايه أو ايه المواصفات اللي تفكر فيها للقسم هناخد نبذة سريعة عن مكونات الجهاز المهمة ووظفيتها بشكل مبسط:

رقم 1: المعالج Processor

-وحدة المعالجة المركزية CPU واللي بتحتوي على المعالج Processor (دا أهم مكون فيها): المعالجات دي أساس الجهاز كله وأغلى ما فيه وهيه عقل الجهاز! يعني بتعمل ايه؟ البروسيسور بيقوم بتنفيذ جميع العمليات المطلوبة (العمليات الحسابية والمنطقية - مفيش حاجة تالتة -)..
يعني البروسيسور بيفرق في ايه؟ في سرعة أداء الجهاز وفي الـ Multi-Tasking (بمعنى إن البروسيسور يعمل عمليات كتير في نفس الوقت) .. 

في شركتين مشهورين جدا بيصنعوا Processors  وهما : Intel, AMD وعلى مدار السنين في كم هائل من المعالجات اتصنع وانتشر وأكيد بتسمع حاجات زي معالج i5 و i7 و core 2 duo وغيرها من الأسماء.. طيب ايه دا؟ يلا نفهم = D 

في كام حاجة مهمة هنتكلم عنهم دلوقتي عشان تعرف البروسيسور دا وأداءه:
Brand, Model, Generation, Cores, Threads, Frequency/Speed, Cache, Memory limits, 64-bit architecture, GPU.

أنا دلوقتي هشتري لابتوب واللابتوب أهم حاجة فيه البروسيسور يبقى أول حاجة هبص على الBrand والModel بتاع البروسيسور .. أنا كدا استفدت ايه؟ كتير اوي.. هتاخد البيانات دي على طول وتروح تفتح موقع الشركة Intel أو AMD (حسب الBrand اللي شوفته) وتبحث عن الModel داخل الموقع وهيجبلك كل مواصفات البروسيسور!
زي دا مثلا: 

http://intel.ly/2xXmneP

هتشوف بيانات كتير قدامك.. يلا ناخدها واحدة واحدة كدا:
-Product Collection:
 دا الجيل اللي بينتمي إليه المعالج دا..
ايه هيه الأجيال دي؟ = D : زي أي مجال فيه تصنيع وتطوير.. الشركة بتنزل معالجات أحدث بيكون فيها تحسنيات وتطويرات جديدة بمواصفات مختلفة.. ولما بيكون في فرق كبير في المعالجات الجديدة دي بتتصنف كـ جيل جديد.. يعني معنى الكلام إن أي معالج جيل خامس أحسن من أي معالج جيل رابع؟ لا.. لكل قاعدة شواذ.. يعني ممكن يكون بروسيسور من الجيل الرابع أحسن من بروسيسور من الجيل الخامس.. على أي أساس طيب؟ لسه لما نخلص كلام هتعرف..

-Cores:
عدد الأنوية.. أنوية!! هوه تمر -_- xD 
البروسيسور بيحتوي على نواة أو عدة أنوية..
يعني ايه نواة؟ من اسمها كدا واضح إنها حاجة مركزية.. النواة هيه المسؤولة عن المعالجة! يعني لما يكون عندك 2 cores كإن عندك 2 processor اه الكلام دا صح نوعا ما.. 

-Threads:
لما يكون عندك كذا برنامج شغال على الكومبيوتر وفيها عمليات بتحتاج معالجة .. المعالجة دي بتتنفذ على هيئة وحدات .. الوحدات دي هيه threads (خيوط كما يقال عند بعض أهل الترجمة) .. البرنامج بيحجز thread أو أكتر حسب إحتياجه (يعني هوه دا الرابط بينه وبين الProcessor) ..

الCore بتقدر تتعامل مع كذا thread في نفس الوقت! ودا ما يسمى hyper-threading ودي بتفرق معالج عن التاني في السرعة وتحمل البرامج التقيلة وتحمل إنك تفتح عدد من البرامج أو تنفذ عدد من المهمات في نفس الوقت..
في المثال اللي في اللينك: كل core بتقدر تتعامل مع 2 threads .. 

بشكل عام كل ما زاد عدد الCores و الThreads كان أفضل..

-Processor Base Frequency and Max Turbo Frequency:
زي ما احنا عارفين وهنعرف (إن شاء الله هندرس الكلام دا في نظم بتعمق) إن البروسيسور مصنوع من Transistors وهيه اللي بتقوم بالعمليات كلها عن طريق الفتح والغلق، سرعة المعالج هيه سرعة الفتح والغلق ودي بتقاس بالجيجا هرتز أو بمليار دورة في الثانية، طبعا كل ما زادت السرعة كان أفضل.. 
الBase Frequency:  هيه سرعة المعالجة في الCore مع الإستخدام العادي، ودي تركز عليها أكتر.
الMax Turbo Frequency: هيه أقصى سرعة معالجة ممكن الCore توصلها.

Cache:
ذاكرة الكاش: البروسيسور بيخزن فيها البيانات أثناء عملية معالجتها وطبعا هيه ذاكرة مؤقتة يعني بيتم المسح والكتاب[Forwarded from محمد الحلابي]
ة عليها بشكل دائم (طيب ليه مش بيتعامل مباشرة مع الهارديسك أو الرام؟) علشان الcache أسرع بكتير من الرام والهارديسك وهيجي الكلام عليهم إن شاء الله، المعلومات دي سطحية جدا وهنتعلم تفاصيل أكتر في الكلية إن شاء الله،، بشكل عام كل ما زادت ذاكرة الكاش كان أفضل..

Memory limits:
-هتعرف منها نوع الرام وأقصى حجم للـ RAM اللي ممكن تركبها في نفس الجهاز، البروسيسور بيتعامل مباشرة مع الرام..

64-bit architecture:
أكيد سمعت قبل كدا الرقمين دولا 32 و 64 .. ايه دا؟
بنية المعالج في البداية خالص كانت 32-bit فقط ودي بتقدر تتعامل مع رام 4 جيجا بايت على أقصى تقدير! يعني لو ركبت في الجهاز رام 6 جيجا أو 8 جيجا، البروسيسور مش هيتعامل غير مع 4 جيجابايت بس! دا بيرجع لايه؟ لبنية المعالج: عرض الـ registers والdata buses والaddressing جوا المعالج (متشغلش بالك بالتفاصيل دي).

حاليا أغلب المعالجات الحديثة بنيتها 64-bit وطبعا أداءها أعلى لإنها بتقدر تتعامل مع حجم أكبر من الرام مش 4 جيجا بس! لو الجهاز فيه رام 32 جيجابايت المعالج هيتعامل معاها عادي..

نفس الفكرة في أنظمة التشغيل... لما تيجي تنزل نظام تشغيل معين هتلاقي دائما نسخة 32 ونسخة 64 ودي أنت بتحددها على أساس بنية المعالج اللي عندك، بيدعم 64 ولالا؟ وطبعا أي معالج بنيته 64-bit بيقبل نظام 32-bit ويتعامل معاها بدون مشاكل والعكس غير صحيح..

طبعا القصة كلها بترجع لفهم الكومبيوتر والمعالج بيتعامل مع البيانات ازاي؟ ودي حاجة هتعرفوها بالبحث أوبالتفصيل لو دخلتوا في مجال زي الـEmbedded أو في دراسة القسم مع الوقت إن شاء الله.

Graphics Processor:
وحدة معالجة الصور أو الرسوميات.. دا معالج مدمج داخل الProcessor مسؤول عن معالجة الصور والفيديو وكل ما يتعلق بالميديا عموما.. ودا حاجة غير كارت الشاشة المنفصل..المعالج دا ليه مواصفات برضو زي السرعة Frequency والدقة Resolution ودDirectX* Support, OpenGL* Support ودولا مكتبتين(مكتبة برمجية) شهيرتين يعرفهم المبرمجين أكتر ويسمع عنهم الناس اللي بتلعب كتير أو بتشتغل في الجرافيكس،،، في مواصفات تانية برضو بس معنديش خلفية واسعة عنها فمش هفتي وهكتفي بهذا القدر = D ..

تصحيح لمفهوم منتشر = D : ناس كتير بتتفكر إن i5 أو i7 دا الجيل بتاع المعالج.. طبعا دا غلط.. i5 و i7 دا موديل من موديلات معالجات شركة انتل.. ودي أشهر الموديلات اللي أصدرتها الشركة بالترتيب:
Pentium 1, 2, 3, 4
Celeron
Pentium M and Celeron M for mobile devices
Pentium Dual Core
Core Solo
Core Duo
Core 2 Duo
Core 2 Quad
Core i3, i5, i7

بمعنى إن كل موديل أحدث من اللي قبله وأفضل من اللي أقبله برضو (ولكل قاعدة شواذ)..

طيب ايه الفرق بين i3 و i5 و i7 ؟ الفرق بيكون في كذا حاجة اتكلمنا عنها: Speed - Cache size - Hyper-Threading ..

طبعا عرفنا ازاي نجيب المعلومات من على موقع Intel .. ممكن برضو تشوف الصورة دي عشان تعرف معلومات مبدئية عن البروسيسور قبل ما تفتح الموقع:

https://i.imgur.com/MMkTShP.png

حسيت إن الموضوع صعب اوي والإختيار بقى معقد؟ xD 

هقولك الخلاصة في الآخر بس الكلام دا عشان تستفيد وتبقى فاهم ;) 

ـــــــــــــــــــــــــــــ

رقم 2: الرام Ram

بالنسبة للRAM
او ما يسمى بال"رام" ، الRAM هيا اختصار ل Random Access Memory  (ذاكرة الوصول العشوائية) -هنعرف قدام ليه اخدت الاسم دا- 
ايه هيا الرام ؟
الرام هيا نوع من انواع الذاكرة ، ميزتها انها سريعة جدا مقارنة بالانواع التانية من انوع الذاكرة
وظيفتها:
بكل بساطة ، الويندوز و البرامج اللي متسطبين على الكمبيوتر بيكونوا متخزنين فين ؟ في الهارد ، و الهارد دا نوع من انواع الذاكرة هنتكلم عنه قدام شوية ، المهم ان الهارد ابطئ كتيييير جدا عن الرام ، فانتا لما تكون مشغل الكمبيوتر بيانات التشغيل الخاصة بالويندوز بتتنقل للرام ، عشان يبقى الوصول ليها اسرع و الكمبيوتر سريع معاك ، كذلك البرامج اللي انت مشغلها على الكمبيوتر البيانات الخاصة بيها بتتنقل للرام عشان تشتغل بشكل اسرع.
يعني كمثال ، انت عاوز تشغل ملف عبارة عن نص ، البيرسسور (الCPU) بيقوم بنقل الملف النصي دا هو و البرنامج المسئول عن تشغيله للرام ، بعد كدا يقوم بتشغيله.
--
طبعا الرام بيكون ليها مساحات مختلفة ، و دي عادة بتكون 1 جيجا او 2 جيجا او 4 جيجا او 8 جيجا .....
مساحة الرام بتأثر على عدد البرامج اللي أنت تقدر تشغلهم في نفس الوقت.
--
بالنسبة لتردد الرام:
تردد الرام هوا اللي بيتحكم في سرعة نقل البيانات اللي داخلة و اللي خارجة من الرام ، طبعا كلما زاد التردد كلما كان افضل 
--
الرام متقسمة لانواع:
SDRAM
DDRAM1
DDRAM2
DDRAM3
DDRAM4
و طبعا اول نوعين دول اختفوا تماما ، لانهم من اقدم الانواع ، بالنسبة للDDRAM2  فدا موجود في بعض اللابات اللي اقل من ال Core i3 المستعملة ، انما مش هتلاقي لاب جديد راماته اقل من ال DDRAM3   ، النوع الم[Forwarded from محمد الحلابي]
نتشر في اللابات هوا ال DDRAM3 ، معظم اللابات الجديدة شغالة بيه ، اما ال DDRAM4  دا احدث نوع من انواع الرامات – و افضلهم طبعا-
ملحوظة: كل لاب و له نوع معين بيركب عليه ، مينفعش  يركب عليه اي نوع تاني (ودي بترجع للmotherboard والprocessor)
ملحوظة تانية: بيختصروا كلمة DDRAM1  و DDRAM2  و DDRAM3  و DDRAM4  ب DDR1  و DDR2  و DDR3 و DDR4

ـــــــــــــــــــــــــــــ

رقم 3: الهارديسك Hardisk

الهارد وظيفته هيا تخزين البيانات ، بمعنى انه بيتخزن عليه ملفات نظام التشغيل و البرامج و الالعاب و الافلام  و هكذا
منه 3 انواع 
النوع الاول HDD  و دا النوع الاكثر انتشارا 
الهارد بيبقى له مساحة ، وحدة قياسها بالنسبة للهارد "الجيجا بايلت Giga Byte" ، و بتكون مساحته 80 او 160 او 250 او 500 او 1000 او 2000 ........
و ع فكرة ال 1000 جيجا عبارة عن 1 تيرا Tera Byte
النوع التاني SDD  و دا بيتميز عن النوع اللي قبليه بأنه فائق السرعة ، و في نفس الوقت اكثر استحمالا للاهتزازات ، مشكلة النوع دا انه غالي جداا مقارنة بال HDD  
و دا مساحته بتكون 32 جيجا او 64 جيجا او 128 جيجا – 512 و هكذا
النوع التالت هوا SSHD  و دا نوع هجين بين النوعين اللي فاتوا ، ميزته انه اسرع من ال  HDD و ارخص من ال SSD
--
اللي عاوز يتعمق اكتر يدخل ع اللينك دا:
http://bit.ly/2gZETA8

ـــــــــــــــــــــــــــــ

رقم 4: كارت الشاشة Graphics Card

دا مش محل تركيزنا بس حبذا لو تشتري لاب بكارت شاشة سواء Nivida أو AMD لإن هيجي وقت وتستفيد بيه أكيد..

مش هتكلم على المواصفات والإختيار لإني برضو مفهمش معنديش خبرة كافية إني أفيدكم في النقطة دي لكن اللي أنا بعمله لما بشتري كارت شاشة إني ببحث عن الReviews بتاعته والناس دايما بتتكلم على الإستخدامات المناسبة لإمكانيات الكارت دا على الإنترنت وبرضو بعمل compare بينه وبين أي كارت تاني على موقع حطيت اللينك بتاعه في آخر البوست..

لو أنت مهتم بالألعاب سواء بتلعب أو بتبرمج، أو مهتم بمجال الجرافيكس والشغل في الdesign والvideo editing يبقى لازم تفكر كويس وتبحث عن الكارت المناسب ليك.

ـــــــــــــــــــــــــــــ

هنتكلم على 3 حاجات كمان على السريع:

-الشاشة Monitor: طبعا غنية عن التعريف.. بس هتكلم على نقطة بسيطة وهيه حجم الشاشة وبتتقاس بالإنش inch .. وأنت بتشتري لابتوب لازم تراعي حجم الشاشة برضو.. الشاشة الصغيرة مش عملية ومتعبة في الشغل.. لذلك "حاول" تختار لابتوب شاشته كبيرة متقلش عن 14 inch وكل ما تزيد كان أحسن وبرضو لحد حد معين وأنت مش هتحبها عشان متغرقش فيها xD.. دي نصيحة شخصية يعني واللي يعرفني شخصيا هيضحك عليها بس مش مشكلة أنا مسامح xD ..

ـــــــــــــــــــــــــــــ

-الوزن والحجم Size & Weight: لازم تراعي وأنت بتشتري برضو نقطة الوزن خصوصا إن اللاب ميزته الكبيرة إنه متنقل يعني هتتنقل بيه كتير وممكن تسافر بيه كمان، فلما تختار هات حاجة حجمها ووزنها معقول بالنسبة ليك..

ـــــــــــــــــــــــــــــ

-الأداء Performance: دلوقتي واحد بيفهم كويس جدا في مواصفات اللاب شاف لاب وعجبه ومواصفاته تمام اشترى اللاب ولقى الأداء بتاعه وحش!!
يعني ايه أداء وحش؟ يعني لقى في الجهاز عيوب بتظهر وقت الإستخدام زي مثلا حرارة الجهاز بتبقى عالية جدا! أو البطارية بتاعته بتخلص بسرعة على غير المعتاد! أو عيب معين في ألوان الشاشة! عيب في الكيبورد أو الماوس! عيب في المفصلات! عيب في كارت الشبكة والإتصال بالإنترنت!

حظك مش وحش على فكرة دي حاجات معروفة جدا بس أنت اللي استعجلت ومبحثتش قبل ما تشتري.

طيب دي أعرفها منين؟ دايما اتعود لما تشتري أي حاجة إنك تبحث على الإنترنت وتقرأ الReviews بتاعت الناس اللي جربوا المنتج قبلك! وتقرأ Reviews كتير عشان تبقى منصف ومن خلال البحث هتعرف Reviewers مشهورين..
وبرضو عشان تبقى منصف لما تقرأ عن شكوى معينة دور عليها خصوصا وشوف دي مشكلة فردية ولا عامة وهكذا..

-تعميم المشاكل على Brand معين غلط جدا وغير منصف! مينفعش تقول لواحد متشتريش HP عشان بيسخن اوي! اللاب اللي معاك دا لاب واحد من إنتاج الشركة وفيه عيب معين لكن الشركة أنتجت آلاف غيره وبمواصفات وتحسينات أعلى منه..
في بعض الشركات زي Dell مثلا نزلت جيل كامل من اللابتوبات فيه مشكلة معينة لكن مينفعش أقول إن كل لابات Dell كدا لإن دا مش صح،، الصح إنك تشوف اللاب اللي هتشتريه وتشوف الreviews وتسيبك من كلام الناس اللي مجربتش المنتج اللي أنت هتشتريه وبتحب تحكم على منتجات شركة كاملة لمجرد انهم استخدموا منتج تاني ومعجبهمش..

ـــــــــــــــــــــــــــــــــــــــــــــــــــــــــ

هنيجي بقى للزبدة "ايه احتياجنا في القسم":

هنتكلم على الحد الأدنى من المواصفات:

-الحد "الأدنى":

قبل ما تقرأ المواصفات دي.. دا إجتهاد شخصي مني ومن صديقي بناء على خبرة سابقة ويعتبر متوسط جدا لا هو سيئ ولا هو عالي وغير ملزم طبعا لك[Forwarded from محمد الحلابي]
ن لو أنت مش هتقدر تجيب أعلى من كدا وخدت بيه مش هتندم إن شاء الله..

Processor: 3rd Generation Intel® Core™ i3 Processor - 4 MB Cache - 2.6 GHz - Support 64-bit.

RAM: 4 GB.

Hardisk: 500 GB.

Graphics Card (مواصفات الكارت حاجة ترجع لإستخدامك).

Monitor - خلي بالك من الحجم -
Size and Weight - خلي بالك من ظهرك أو ايدك اللي هتشيل -
Performance (Battery life - Heating issues) - خلي بالك وابحث كويس عن Reviews -

-ممكن الجهاز بتاعك يبقى فيه (CD/DVD Drive) دي إضافة كويسة برضو لكن بقت موضة قديمة ^^
-حبذا لو فيه Ethernet port (مدخل لكابل Ethernet) عشان الظروف والطوارئ رغم تقريبا إني لابتوبات جديدة كتير دلوقتي مش بيبقى فيها.

- لو قدامك أكتر من لاب وعايز تعرف انهي بروسيسور أفضل يبقى تدخل وتعمل المقارنة من موقع انتل أو تعمل المقارنة على الموقع دا:
- http://cpuboss.com/

-لو حبيت تعمل مقارنة بين كروت الشاشة:
-http://gpuboss.com

- في ناس بتقول ممكن تمشي حالك بروسيسور من فئة Core 2 duo ودا رأي معتبر طبعا لكن خلي بالك لما تشتري جهاز أنت عايزه يقعد معاك على الأقل 4 سنين أو أكتر مش بتشتريه عشان تغيره كمان سنة قدام، وطبعا كل واحد بيعمل المناسب لظروفه..

-اللاب الجديد أفضل لكن غالي، اللاب المستعمل في المتناول أكتر بس لازم تخلي بالك وتعرف كويس أنت بتشتري ايه وتطمن قبل ما تدفع وفي فيدوهات كتير نصائح على اليوتيوب ممكن تفيدك لو فكرت تشتري مستعمل ولو حد حابب يعرف أكتر ممكن يسأل هنا على الجروب وكلو هيفيده..

-نصيحة: لو أنت مش فاهم كويس أو مش عارف تقرر ابحث وقارن بين الحاجة اللي معاك وحاجة تانية معروف إنها كويسة واسأل برضو بس ابحث الأول واتعلم واتعود تبحث :) 

ـــــــــــــــــــــــــــــــــــــــــــــــــــــــــ

-لو تقدر تجيب مواصفات أعلى من المكتوبة يبقى هات لإن اللابتوب دا هيعيش معاك سنين مش يومين ومش هيكون بس لدراسة الكلية، بل هيكون لمذاكرتك خارج القسم وإجتهادك عشان سوق العمل..

-لو جبت اللي فوق دا هيتعبك جدا لو اخترت مجال زي الأندرويد مثلا، أو لو اخترت مجال فيه graphics بشكل أساسي برضو هيتعبك..

-لو ناوي على مجال معين من دلوقتي يبقى شوف اللاب المناسب للمجال دا من أهل الخبرة لو في إستطاعتك تجيبه لو لأ يبقى هات حاجة تناسبك في الدراسة وبعدين لما ربنا يقدرك هاته.

-هات حاجة تريحك وتعيش معاك أطول مدة ممكنة ومتتعبش أعصابك ومتضيعش وقتك ^^

- وخلي مرجعك بعد ما تلاقي حاجة مواصفاتها كويسة الـReviews على الإنترنت ^^

-وفي الأول والآخر: استخير واستشير قبل ما تشتري، ومتتعبش أهلك برضو وهات حاجة معقولة وادعيلهم كتير ^^ 

ـــــــــــــــــــــــــــــــــــــــــــــــــــــــــ

طولنا عليكم وإن شاء الله تكونوا استفدتم..
أي إستفسار تحت أمركم..

دمتم موفقين <3

![laptop](1/assets/laptop.jpg)
