السلام عليكم، إزيكم يا شباب.. يارب تكونوا بخير.
بصوا أنا مابحبش الدخلات الرسمية، فالأول مبارك عليكم القسم اللي هتشرفوه وهتكلم معاكم عن كل حاجة تخص كل مادة من دراسة وكيفية التعامل معاها ونصيحتي العظيمة في كل مادة ووقتك الفاضي هتقضيه فين. طبعًا هعمل اعتبار إنك بتحضر جميع المحاضرات على الأقل خايف من الغياب.
أولًا كدا قبل أي حاجة: البرمجة من أمتع المواد اللي هتقابلك حتى لو لقيت الدنيا صعبة في الأول، لكنها عمود فقري لكل مجالاتك تقريبًا ومفيش فرصة لإنك تركنها لأي سبب، وهي مابتعضش على فكرة.
ثانيًا قبل أي حاجة برضو: معظم الكورسات اللي هتاخدها في الكلية مهمة ليك قبل ماتفكر فيها من ناحية تقدير، والدنيا مش بالشكل اللي الناس بتردده: "كل اللي بتدرسه حاجة، والشغل حاجة"، نسبيًا وبشكل كبير فالمقولة دي غلط معانا في القسم. لأ، فيه مواد كتير مهمة وهترجعلها في يوم وهتبقى مطلوبة ومطلوب فوقها علشان تكمل في مجال معين.
برمجة: 
*المنهج: أساسيات برمجة چاڤا وoop. 
*هتتعامل إزاي: شرح الدكتور عايز تركيز وتكون ملتزم في وقت حضورك ويُفضل تكون محضّر قبلها وعندك فكرة. امسح من دماغك إنك هتخش أبيض وتطلع Whoami، دا هيحتاج منك تكون مهتم بالمادة وحاببها. 
*هتذاكرها منين: من بلاي ليست كود مصري وقراءة المفيد من مراجع الدكتور، خمس ولا ست ڤيديوهات هتلاقي الدنيا أسهل مما تتخيل لدرجة إنك ممكن تخلص المادة في أسبوع وتفهم كل حاجة، لكن دا كله بطيخ لو ماحليتش بإيدك. 
*هتحل منين: الدكتور بيديكم فلاشة غالبًا فيها داتا المراجع والتمارين وخطة الدراسة. حل لها وحط أولوية لشيت الدكتور علشان لو هتحل وتناقش وتتابع مع الدكتور أو المعيد أو على الأقل مع زميلك.
*نصيحتي: حط قاعدة ثابتة قدامك: "المذاكرة حل وتطبيق، مش فهم".
إلكترونيات: 
*المنهج: أشباه الموصلات والتطعيم والتأثير/التحفيز المنتظم وغير المنتظم ومعادلة الاستمرارية والوصلة الثنائية PN junction والدايود وتطبيقاته وتحليله والزينر دايود والترانزيستور BJT وتركيبه وتحليل دايرة التيار المستمر فيه، وفي كل موضوع من دول قوانينهم. 
*هتتعامل إزاي: أكتر حاجة هتقابلك الترم دا وخصوصًا بعد ما تمتحن ميد: القوانين والإثباتات، ودا مابيتحفظش ولا بيتفهم وتسكت، بتحل عليه لحد ما تحفظ موضع كل قانون ومش صعب إنك تعمل كدا. مرجع الدكتور من أجمل المراجع اللي هتشوفها، إنجليزي سهل وبيشرح القوانين في المسائل نفسها.
*هتذاكر منين: بلاي ليست نيسو أكاديمي هتفهمك كل نقطة ويُفضل تحضّر منها قبل المحاضرة علشان تعرف تتفاعل مع الدكتور وتفهم أكتر وتتابع، ودكتور خالد ربنا يجازيه كل خير. *نصيحتي: كمان مرة: "المذاكرة حل وتطبيق، مش فهم"، والمادة دي مابتتلمش ليلة امتحان. دي آه ممكن* تنجح فيها بليلة الامتحان، فذاكرها أول بأول وتابع مع الدكتور نفسه علشان ماتتعبش.
رياضة: 
*المنهج: المتجهات وخصائصها والعمليات عليها والضرب القياس والاتجاهي (ودا كله يعتبر قديم)، المصفوفات وخصائصها وطرق حلها وقوانينها وضرب المصفوفات بجميع الطرق. 
*هتتعامل وتذاكر إزاي: المنهج بيتميز بإنه فيه تقريبًا كل حاجة متعلقة بالمتجهات والمصفوفات. هتذاكرها بسهولة وهتعرف تحل كل حاجة فعليًّا بس مش دا بس اللي هيبقى مطلوب، هيبقى مطلوب منك تحل بطريقتين وتلاتة وستة! طيب الحل منين؟ على كل شابتر شيتين تقريبًا، ومفيش حاجة هتخرج عنهم. الدكتور هيخليك تفرق عن نسختك القديمة، من أمتع المواد اللي هتشوفها ومن أكتر الدكاترة اللي هتحبوه جدًّا، ربنا يبارك فيه دكتور فريد. طبعًا مش محتاج أتكلم عن حلك شيتات الرياضة وإن دا جزء أساسي من إنك فاهم ولا لأ.
أجهزة قياس: 
*المنهج: الكميات الفيزيائية ونظام si للوحدات وتمثيل مكونات الدايرة الكهربية كمقدمة، التيار والڤولت ومين اللي جه الأول ._. مصادرهم وقوانينهم، المقاومة والعوامل المتوقفة عليها وأنواعها كلها وكيفية قراءة كود المقاومة بالألوان والثيرموستات والتوصيلية، القوة والطاقة وجهاز القياس والكفاءة، تصميم الڤولتميتر والأميتر والأوميتر ودواير التوالي والتوازي بتحليلها وتحليل المصادر اللي فيها أو أي مكونات، الترانزيستور والزينر دايود والمصادر الكهربية وتحويلاتها، طرق القياس (آخر جزء في المذكرة) وأساسيات الـ oscilloscope. 
*هتتعامل إزاي: هتلتزم بالمحاضرات وياريت فعلًا ماتغيبش علشان من أكتر المحاضرات اللي هتستفيد منها وتخرج فاهم اللي عليك ودورك يتبقى في إنك تراجع دوريًّا علشان المادة كبيرة نوعًا ما وسهلة، فماينفعش تضيعها من إيدك.
*نصيحتي: تاني "المذاكرة حل، مش بس فهم"، علشان حضرتك نسيتها فوق بس ._.
دوائر كهربية: دي الدكتور فيها اتغيّر، فعمومًا أخدنا فيها جزء التيار المستمر من قانون أوم والقدرة وأنواع التوصيل وقوانين توزيع الجهد والتيار وكيرشوف ونظرية التراكيب ونظرية ثفنن وتحويلات المصادر. لحد نظرية التراكيب فكلها أخدته في كهربية تالتة ثانوي والباقي تفهمه من الدكتور وتشوف ڤيديو على كل موضوع وتخش تجيب الامتياز وتطلع.
*ملحوظة:
الإلكترونيات تقديرها الغالب ج.ج، والبرمجة ج ول (بس فيه م وج.ج للي ذاكر)، الرياضة وأجهزة القياس والدوائر الكهربية والإنجليزي بالمرة مواد امتياز، دول كل اللي هتمتحنهم الترم الأول فمعاك فرصة عظيمة لو بتدور على تقدير (ودا مش عيب إنك تدور عليه ._.)
*بالنسبة لوقت الفراغ العظيم اللي هتشوفوه السنة دي وخصوصًا الترم الأول: كعادة كل دفعة كتير منكم لما تتقابلوا في أوائل الأيام في القسم كل واحد هياخد التاني على جنب بشكل مثير للريبة ويسأله: "قررت تكمل إيه؟" وفي رواية: "دخلت تراك إيه؟"، سؤال شائع جدًّا ومبكر جدًّا، فإنت هتجاوب بـ"مش عارف"، ثم هتخش على مجموعة تأهلك للإجابة على السؤال وهي بدايةً: 
١- دورة تعلم كيف تتعلم - شيخ العمود (٦ ڤيديوهات - ١١ ساعة)، وإنت بتاخدها دوّن كل حاجة وراها واعمل بيها، ماتمرّش مرور الكرام هنا.
٢- دورة CS50 لعام ٢٠١٩ (٩٣ ڤيديو - ٤٠ ساعة)، مقدمة عن علوم الحاسب. الكورس بينصح بيه ناس كتير شغالين في جوجل وأمازون وقورا، ومقدم من جامعة هارڤارد ومحتواه مهم جدًّا لأي طالب في حاسبات. *لو عايز تعرف مهم ليه: هتتعلم فيه يعني إيه برمجة وتمثيل البيانات إزاي ومعنى الخوارزميات والسودوكود والسكراتش وإيه اللي بيحصل في الميموري ويعني إيه compiling و encryption ويعني إيه debug وهتتعلم فيه data structure (دي مادة هتاخدها الترم التاني تكملة لطرق البرمجة) ومقدمة بسيطة عن الشبكات ويعني إيه HTTP و HTTPS وهتتعلم HTML و CSS و JavaScript و Python وDatabases وSQL وحاجات جميلة، من الآخر هتبقى فاهم إنت بتعمل إيه والدنيا ماشية إزاي مش مجرد واحد حفظ إجابة سؤالين أو عرف يعمل برنامج وشكرًا.
٣- دورة الإلكترونيات العملية لوليد يوسف (٩٩ ڤيديو - ٤٦ ساعة)، هتفهم بيها جزء كبير Hardware وهيتشرح قصادك تجارب كتير عملي وحاجة في منتهى الجمال.
٤- كتاب SOFT SKILLS، كتاب مشهور للمبرمجين ولأي إنسان عامةً عنده شغف وطموح.
٥ و٦ و٧ وأخيرًا بقى: استغل كل وقتك الترم الأول بعد الكلية في إنك تستكشف المجالات اللي عندك وهم في وفرة، خش على Medium وتابع أخبار ولو بشكل بسيط، اعمل حساب على Quora واقرأ دوريًا في إجابات الأسئلة في مجالاتك، وكل مجال ليه شغل واوعى تستقل بنفسك في أي حاجة علشان إنت محصلة تفكيرك مش أكتر، ووإنت بتعمل كدا تبقى أولويتك إنك تعلّي من مهاراتك الجانبية اللي ماينفعش تباشر وتتعمق في أي مجال غير لما تكون عندك أرضية بيه الأول، يعني مثلًا البرمجة: عندنا في الكلية مجتمع اسمه AIC ICPC Community دا بتشتغل فيه problem solving (المهارة اللي أي شركة محترمة دلوقت بتطلب وجودها واللي بتميزك وتعلي فرصتك جدا)، طبعًا البرمجة فيها مسابقات والمجتمع دا للتأهيل والمسابقات فيها الرسمي لحد نهائيات العالم ووصل لها مصريين كتير وكانت سبب في شغلهم في شركات زي جوجل وفيسبوك وواوي وغيرهم، دا بالنسبة للبرمجة والـ software fields عمومًا. عندك برضو كورس الإلكترونيات السنة دي مهم تفهمه مع كورس الإلكترونيات العملية علشان هتقابل منه في مجال Embedded systems ولازم تكون فاهم اللي عندك الأول، وغيرهم من المجالات، فماتتسرعوش في "هخش تراك إيه"، وركزوا في هذاكر إيه وهيبقى عندي أرضية عاملة إزاي الأول. وماتاخدوش موضوع التراك اللي هخشه دا بشكل شاعري قوي يعني، فكرة إني هخش مجال علشان بحبه ومجال مابحبوش ومش عارف إيه روّقوا كدا والدنيا جميلة ._.
