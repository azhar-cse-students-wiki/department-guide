السلام عليكم ورحمة الله وبركاته، يا رب تكونوا بخير يا شباب.
لو حد سألني للسنة الجاية عن نصيحة أفادتي أو غلطة أحاول أتجنبها، فالبوست دا أتمنى يفيدكم جميعًا.

بدايةً خلينا متفقين إن سنة تالتة من أهم سنين الكلية.
_____________________________
عن مسابقات البرمجة: 

١- مسابقات البرمجة في مصر وأي دولة تعليمها فقير؛ من أفضل الوسائل لتعويض النقص في فهم الـFundamental Computer Science وعن طريقها (عن طريق تعلّم التفكير المنطقي والخوارزمي) هتقدر تفهم أساسيات تانية بسهولة زي يعني إيه Framework أو إزاي تفهم Technology أو حتى مادة Software عندك في الكلية؛ أفضل من اللي مادخلش المجال دا من البداية.

٢- إنك تهتم بالـProblem Solving Skills ومسابقات البرمجة لا يشترط بالضرورة إنك ماتحاولش تعرف Basics أي مجال في الدنيا.

٣- اللي يخليك تشتغل في المسابقات وتعصر دماغك وتجيب Rating عالي: يخليك تقدر تشتغل في أساسيات تانية مطلوبة زي Operating Systems وDatabases وProbabilities وMicrocontrollers وأيًّا يكن اللي هيخدمك في الـindustry اللي بتحط نفسك فيها، وماتهملهاش بحجة إنها "مواد متعلقة بالكلية".
_____________________________
عن التدريب الصيفي في نهاية السنة:

٤- كلكم هتدوروا على تدريب صيفي (internships) فحطوا الموضوع دا في بالكم من دلوقت كأنه مشروع تخرجكم للسنة دي.. معظم الشركات بتفضّل طلاب سنة تالتة بسبب الأساسيات المهمة اللي بتدرسوها وتخلصوها بنهايتها.. من بداية السنة دي كل واحد فيكم يعمل لنفسه List بالشركات اللي بيفكر يشتغل فيها، ويبدأ يسأل ويتعرّف على متطلباتهم في الـinternships.

٥- فيه مفاجأة أو شبه مفاجأة بالنسبة للبنين، إن القسم أجبر التدريب الصيفي من السنة دي على الطلاب، يعني مفيش حد هيتخرج من غيره، فإنتم قدامكم الفرص من غير ما تشيلوا هم "إجبارية" التدريب، وتستعدوا من دلوقت.

٦- طبعًا اللي بيتقبل في تدريب أو شغل فدا رزقه ونصيبه، أما الشائع في أحوالهم (اللي بيتقبلوا في أماكن كويسة):
* فيه ناس بتتقبل في التدريب في أماكن كويسة لمجرد معاهم Strong Resume، بل أحيانًا تقديرك بيكون أولويتهم القصوى، 
* وفيه ناس بتتقبل علشان عندهم Problem Solving Skills قوية ويعرفوا Basics OS/DB وDesign Patterns،
* وفيه ناس بتتقبل علشان عندهم أساسيات الـposition اللي مقدمين فيه (Android, QC/Testing, Web..)، مع الأساسيات من النوع التاني،
* وفيه ناس بتتقبل بـReferral (بس مابتبقاش مجرد واسطة تعدّيني وبس)، إنت مش هتمشي في حاجة عمومًا إنت مش قدها، وغالبًا هتوصل للـReferral لما تعمل علاقات تقابلها في مواضع نجاح (مثلًا تتقابلوا في مسابقة، أو معرض، أو تدريب، أو حتى تعملوا Project مع بعض)، وأظن ماحدش لسه محتاج يسمع مني إن الناس الحركيّة هي أكتر ناس بتوصل وتنجح.

دا مثلًا رد واحد على سؤال إزاي اتقبلت في تدريب Microsoft ATLC وعديت التيست والإنترڤيو وفي النهاية إيه طبيعة الناس اللي قابلهم في التدريب ومستواهم:
https://www.quora.com/How-do-you-get-internship-in-Microsoft-ATL-in-your-2nd-year/answer/Mohammad-Yasser-1

ودا بوست كنت نزلته في جروب 2022 عن التدريب الصيفي والاستعداد له (إزاي تعمل Resume وتشتغل على GitHub وتظبط LinkedIn، ونظام الـInterview Process في معظم الشركات، وشوية لينكات لكذا تدريب، وإزاي تدور على الفرص والملاحظات اللي تاخد بالك منها):
https://www.facebook.com/groups/1727418924044187/permalink/4024170117702378/

_____________________________
عن المشاريع:

٧- نصيحة: على قد ما تقدروا وتلاقوا وقت، اعملوا مشاريع في مواد الكلية حتى ولو مش مطلوب منكم، هتقابلكم مصادر كويسة للتعلم وممكن تذاكروا حاجات مش مطلوبة في الكلية، لكن هتفهموا المواد وهتطبقوا عملي عليها.

٨- أنا كنت اتكلمت مرة عن Google Summer of Code وأهمية الـContributing، والحقيقة فرصة السنة الجاية ليكم مفيش أفضل منها، ويمكن ماتتعوضش، ولو واحد اتقبل فيها فهتكون إضافة كبيرة ليه سواء لما يقدم في internship أو شغل.

القبول مش سهل ولكن فيه فرصة من دلوقت (من شهر أغسطس لشهر فبراير الجاي) تجهّز نفسك (فيه ناس بتجهز نفسها قبلها بسنة، يعني الموضوع مش بسيط ومابيتلمش في أسبوعين، إنت محتاج تفهم إنت داخل أصلًا على إيه)، ودا البوست الـOpen Source اللي نزلته لو حد ماشافهوش:
https://www.facebook.com/groups/414994329111289/permalink/849806075630110/

_____________________________

وفي النهاية لا يخفى عليكم إننا كل ما بنتعلم أكتر بندرك جهلنا أكتر، وإن مجالنا تنافسي والانخراط فيه بيخلي هم الواحد كله في أمور دنيوية.. فأذكركم وأذكر نفسي بالنية والغاية من كل دا، وربنا يتقبل منا ومنكم.. أتمنى لو حد استفاد من اللي قلته حاجة يفيد بيه غيره، وليه الأجر.
